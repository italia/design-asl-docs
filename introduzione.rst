============================
Introduzione al modello ASL
=============================

Il modello Aziende sanitarie locali (ASL) permette di creare siti web che rispondono ai bisogni degli utenti, con interfacce e strutture informative semplici da usare e navigare. Lo scopo è di fornire agli utenti delle ASL un punto di riferimento chiaro e inclusivo per trovare con facilità tutte le informazioni di cui hanno bisogno, garantendo un’esperienza digitale coerente tra i vari enti. 

Il modello comprende l’architettura dell’informazione, la libreria di componenti UI e i layout delle principali pagine, corredati da indicazioni operative a supporto.

I principi di progettazione
------------------------------
Il modello è stato progettato e realizzato sulla base dei principi di progettazione user-centred, tenendo in considerazione:

- i **bisogni degli utilizzatori finali dei siti delle ASL**, ossia tutti coloro che hanno diritto di accesso al Sistema Sanitario Nazionale;
- le **esigenze degli stakeholders** che si occuperanno di realizzare i siti (ASL e fornitori);
- l’**ecosistema di servizi** in cui i siti si vanno ad inserire (es. Fascicolo Sanitario Elettronico, servizi online regionali).

La progettazione del modello ha anche preso in considerazione le indicazioni dell’**eGovernment Benchmark**, lo standard europeo di comparazione della qualità dei servizi digitali erogati dalle pubbliche amministrazioni.

Gli indicatori principali di riferimento, chiamati top-level benchmarks, sono stati:

- **Centralità dell’utente** (in inglese, user-centricity), ovvero il poter fruire di un servizio da dispositivi mobili, di lasciare feedback e di richiedere assistenza online;
- **Trasparenza** (in inglese, transparency), ovvero il poter trovare informazioni chiare sulle responsabilità delle amministrazioni, i processi di erogazione dei servizi e il trattamento dei dati personali.




